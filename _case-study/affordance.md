## Οι αντιληπτικές δυνατότητες των εργαλείων
Ο Norman (1988) εισήγαγε τον όρο «affordance» στο πλαίσιο της αλληλεπίδρασης ανθρώπου-μηχανής και τον αναπροσάρμοσε για να αναφερθεί 
μόνο στις δυνατότητες δράσης που είναι εύκολα αντιληπτές από το άτομο. Αυτές, δεν εξαρτώνται μόνο από τις φυσικές ικανότητες του ατόμου 
αλλά και από τους στόχους του, τα σχέδια του, τις αξίες του, τις πεποιθήσεις του και τις εμπειρίες του παρελθόντος. 
Ο ορισμός του Norman περί των αντιληπτών δυνατοτήτων, περιλαμβάνει την πιθανότητα ένα αντικείμενο να υπαινίσσεται 
το ίδιο (από τη σχεδίαση του) τον τρόπο που κάποιος μπορεί να αλληλεπιδράσει μαζί του. Αυτό γίνεται ιδιαίτερα εμφανές 
στα παραδείγματα που παρουσιάζει ο Norman όπου περιγράφει πόμολα σε πόρτες που υπαινίσσονται με τη μορφή τους ότι μπορεί 
ο χρήστης να τα περιστρέψει ή να τα πατήσει, πλήκτρα σε συσκευές που ο χρήστης μπορεί να πατήσει, κλπ. 
Με βάση τον επαναπροσδιορισμό του όρου affordances, ο χρήστης μπορεί επίσης να στηριχτεί στις εμπειρίες του παρελθόντος 
με παρόμοια αντικείμενα κατά την εκτίμηση μιας δυνατότητας ενός εργαλείου, κάτι που μπορεί να υποστηριχτεί με την χρήση 
των μεταφορών της διεπαφής (εικόνες, κλ.π.).

